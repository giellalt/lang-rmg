Jeg heter Anna og er en norsk jente som har bodd i Norge hele livet. 

Jeg skal fortelle deg noe fra den gang jeg var liten.
Moren og faren min er også norske, min tipp, tipp, tipp, tipp, tipp, tipp, tipp-oldefaren min kom fra India, som ligger langt fra Norge.
Jeg ser ut akkurat som andre norske jenter, men det er en ting som er litt annerledes fra andre folk. 

Både jeg, moren, faren, søstrene, brødrene og slektningene mine er veldig glad i å reise.
Når det begynner å dryppe fra taket og snø-smeltinga starter, pakker vi, reiser og kommer ikke hjem før det blir høst og bladene faller fra trærne.
Da faren og moren min var små, reiste de med hest og kjerre, men da jeg var liten, brukte vi bil. 

Vi fylte opp bilen med de tre brødrene mine, mor, far og teltet. 
Og mange ganger var det andre slektninger som kjørte sammen med oss i andre biler.
Det var ikke så mange som hadde bil da jeg var liten, men den vi hadde var fin. 

Den var nesten som en bobil for det var hytte på den, og i den hadde vi seng, matkiste, dør og stort fint vindu med gardin. 

Bilen het T-Ford, også hadde den en stor sveiv foran ved panseret.
Noen ganger stoppet bilen og da måtte vi ut og sveive. 
Og da sa pappa: 
"Kan du være så snill å hjelpe pappa å starte bil?"
"Ja, det skal jeg gjøre, men da vil jeg ha is."
"Ja, du skal få is."
"Får jeg sånn stor is da?"
"Ja, du skal få den største isen, bare du gir gass når jeg sveiver," sa pappa.
Og det gjorde jeg.

Veiene var ikke fine da jeg var liten. 
De var smale, svingete, humpete og noen steder litt nifse. 
Mamma likte ikke de bratte svingete veiene, så når vi skulle kjøre bratte bakker tok hun hånda mi, dro meg ut av bilen, også gikk vi opp og ned alle bakkene.
Vi lette alltid etter steder hvor det var store trær, sirkusgraner kalte vi dem fordi de var høye med lange grener som en kunne være under. 
Der hadde vi kaffekista vår og i den hadde vi kopper, skjeer, gafler, kniver, asjetter og alt som en trengte når en skulle lage mat – ja, også kaffe selvfølgelig.
Under de store grenene hadde vi det tørt og godt. 
På yttersida av greinene laget vi stort bål. 
Så la vi på store stokker, stokkvarme sa vi, og satt lenge og bare koste oss.

Andre ganger bodde vi i telt. 
Teltet vårt hadde ikke golv, men det var stort og spisst, topptelt, eller hustelt hette det. 
For at det ikke skulle bli kaldt hentet vi granbar og la i bunnen, oppå der la vi halm som vi hadde fått av noen snille bønder, og helt på toppen la vi sengklærne våre som var tepper strikket av ull. 
De var tunge og varme, noen ganger klødde de også, men det ble så høyt og mykt at jeg noen ganger lekte at jeg var prinsessen på erten! Det beste jeg visste var når vi fikk ligge i gamle sagbruk for der var det tørt og varmt.

Da jeg var liten hadde nesten alle gårdene egne sagbruk, og da fikk vi lov av bonden å slå opp teltet vårt der. 
Her var det så fint for vi hadde tregulv, tretak også luktet det så godt av nysaget tre. 
Men her måtte vi være veldig forsiktig når vi hadde bål for det kunne lett ta fyr i sagflisen.

Vi hadde aldri varme på myrområder heller. Det torde vi ikke. 
Det var så vanskelig å få slukket når det var myr, for varmen gikk under bakken og kunne dukke opp et par meter lenger bort, og det kunne plutselig begynne å brenne. 
Så det var farlig. 
Pappa var veldig nøye med at det var slukket.
Men når vi samlet oss rundt bålet om kvelden kunne vi sitte der lenge med sang og gitar. 
Mamma likte å sitte og synge. 
Var det en trist dag, sang hun triste viser, var det en god dag, sang hun muntre viser. 
Hun var veldig flink til å synge. 
Hun hadde en spesiell sangstemme som var veldig klar og fin og alle kjente den.

Pappa kunne ikke synge. 
Ingen i slekta hans var flinke til å synge, men pappa var glad i å synge, og han sang ofte. 
Så kunne vi stadig høre han tidlig på morran. 
Han pleide å stå med hendene bak ryggen. 
Hvis det var dårlig vær, kunne han synge:
"Det blåser kaldt, kaldt veder ifra nord."
Det var en gammel sang, og det var ikke noe fint å høre på, men jeg likte likevel at han sang.

Noen somre fikk vi ligge på jordet til en bonde etter at de hadde gjort slåtten. 
Det kunne være skummelt noen ganger, for det hendte at kuene tok klærne våre. 
De kunne ete opp alt som var. 
Når vi hadde vaska klær, hengte vi dem på greiner. 
Vi visste ikke at kuene gikk og beitet, for det hendte at de var inne i skogsområdene.
Men noen ganger våknet vi av at kua kom. 
”Møøøø,” sa den og snuset og slikket på telt-veggen. 
Da hadde den allerede vært på klærne vi hadde vasket, og slikket i seg deler av det så vi så klærne hang ut av munnen på den. 
Da styrtet mor ut av teltet og dro klærne ut av munnen på kua! 
Heldigvis hadde de glupske kuene slukt klærne hele, så de ble aldri ødelagt, bare at vi måtte vaske det en gang til.

Jeg fikk ikke så mange nye klær, for vi hadde lite penger, men en gang da jeg var fire eller fem år, fikk jeg ny, fin pelskåpe. 
Den hadde puff til å stikke handa inn i og det var så deilig og varmt. 
Jeg var så kry.


På søndagene gikk vi på møte på Betel. 
Da pyntet jeg meg med nykåpa, også møtte vi onkelen min. 
Han kalte meg “ful-rania mi”. 
Det var sånn “liksomfin dame” det og jeg var så stolt, glad og beundret kåpa.

Jeg gikk ikke så mye på skole, for vi reiste rundt hele tiden. 
Isteden var jeg med pappa på arbeid. 
Pappa gjorde mye forskjellig.
Hver morgen sto han opp i 5–6-tida og laget flotte mat-trau som vi senere skulle selge.
Trauene var som store bokser, og de var laget i blikk og hadde forskjellige størrelser.
Bøndene brukte dem til å oppbevare melk, smør, ost og andre matvarer.
Andre ganger lagde han nye takrenner, eller reparerte gamle. 
Jeg hjalp til, og klatret opp for å sette låser på rennene, og noen ganger var det jeg som laget krokene til å henge dem i. 
Andre ganger la jeg bronse på skjøtene, og pappa loddet de sammen så det ble pent og tett.

Jeg syntes det var moro å være med på jobb, moro å være sammen med pappa for han fant på så mye rart. 
Det skjedde alltid så mye når jeg var sammen med han. 
Vi gikk lange turer, klatret oppover bergveggene, og noen ganger rullet vi steiner nedover et grustak for å se hvem sin stein som rant fortest.
Jeg var med mamma på jobb også. 
Hun brukte å ta med seg de fine tingene pappa hadde laget og solgte dem til folk på bondegårdene, men vi hadde andre varer også. 
Vi hadde dem i en stor, diger koffert, og det var synåler, duker, puter, tørklær og underklær. 
Særlig flossa underbukser med strikk i til damene var popu-lært, og lange underbukser til mannfolk. 
Det var fint for mennene å få lange underbukser, fordi de jobbet ute i skogen, og der var det kaldt.
Det var ikke alltid vi fikk penger for varene.
Noen ganger byttet vi til oss mat. 
Vi hadde ofte knapper med tre størrelser, små, middels og store knapper laget av ben. 
Bøndene fikk en rad med tolv knapper, også fikk vi middagsrester, poteter, saftflasker, en fleske-bit, spekeknoke, eller brød.
Vi reiste jo hele sommeren så vi kjente mange av bøndene som bodde på de forskjellige gårdene. 
Mange av dem var veldig hyggelige, og noen ganger fikk vi ta med oss maten vår inn og lage middag på kjøkkenet deres. 
Mange av dem vi besøkte var fattige, og da delte vi maten med dem og satt lenge og bare skravla. 
Vi ungene var bare med og bar varene og vi hjalp mamma med å vise frem dukene og alle de andre varene.
Men det som var mest spennende var å se og høre hva de voksne prata om. 
Jeg likte det godt, for det var så spennende å komme til nye bygder og møte nye folk. 
Noen steder var det veldig ensomt og det var kanskje bare ett hus, og da kunne det nesten være litt skummelt! Du vet, da jeg var liten hadde vi ikke noe TV, så her likte folk godt at vi kom, for vi hadde vært i byen og vi hadde snakket med mange forskjellige folk på andre gårder. 
Så vi kunne fortelle nyheter og vise hva slags klær som var moderne i byen.

En gang vi var ute og reiste skulle mamma inn et sted å handle. 
Pappa var utenfor bilen og jeg og brødrene mine satt i baksetet. 
Plutselig kom en diger vær rett mot bilen vår. 
Døra sto oppe og vips så hadde den hoppet inn og satt seg bak rattet!
Vi ble så redd, og pappa stormet inn i bilen, tok tak i hornet på væren og dro den ut.
Men det likte ikke væren. 
Han ble kjempesint og brukte hornet og stanget pappa. 
De hadde en lang slåsskamp. 
Pappa prøvde å legge væren i bakken, og dro han i hornet, og væren stanget etter pappa. 
Til slutt ble væren lei og gikk sin vei, men stakkars pappa var både gul og blå etter kampen.

Jeg husker noe fra en gang jeg var 13 eller 14 år. 
Jeg liker ikke helt å tenke på det nå, men det er litt artig også. 
Vi hadde noen spesielle hus og bondegårder som vi besøkte flere ganger, og da ble vi jo godt kjent med folkene der. 
Til jul pleide vi å få noen pakker av de folkene, men akkurat denne jula var mamma syk og kunne ikke reise til gårdene.
“Kan du ta den runden?” spurte mamma da.
Ja, det var bare å gjøre det. 
Jeg syklet av gårde og det var lett for det gikk nedover hele tiden.
Om ettermiddagen skulle jeg hjem igjen, men det var altfor tungt å sykle, fordi jeg hadde fått med meg to vesker fulle av varer. 
I stedet skulle jeg ta skolebussen tilbake. 
Bussjåføren hengte sykkelen foran på bussen, og jeg gikk inn for å finne meg en plass å sitte. 
Jeg hadde en stor brun veske med handtak på, og den hadde jeg dekket til så ingen skulle se hva som var inni. 
Bussen var smekk full av jevnaldrende unger som hadde vært på skolen.
Plutselig så røk håndtaket på veska, så flesket, knokene og dei avgnagde spekebeina rulla bortover på bussen og under setene. 
Jeg måtte krype under setene i hele bussen og plukke opp varene, og jeg rødma og var så skamfull. 
Alle de andre ungene og familiene deres handlet på butikken, det var bare vi som byttet til oss varer på gårdene, og det var så flaut.
Matja

Jeg var ofte med pappa og fisket, og det beste var når vi fikk ørret. 
Først måtte vi ut å grave mark. 
Det var litt ekkelt når marken krøp over hånda, men vi la den i en liten blikkboks og der kunne den ikke nå oss. 
Så krøp vi bort til bekken, så stille vi bare kunne. 
Vi hadde ikke fiskestang, men vi hadde snøre på en boks, satte mark på kroken og kastet uti vannet.
Det var spennende når fisken nappet og sprelte da vi dro den inn. 
Jeg var ganske stolt hvis jeg fikk fisk og pappa ikke fikk noe, men det var ikke ofte, for pappa var den beste fiskeren. 
Andre ganger gikk pappa alene og fisket, også våknet mamma, brødrene mine og jeg av kaffelukta og nytrukket ørret. 
Det var den beste frokosten jeg visste.

Mamma døde da jeg var 16 år, og da hadde hun vært syk en stund. 
Nå var det bare pappa og meg, fordi brødrene mine hadde giftet seg og flyttet andre steder. 
Da jeg var fjorten år laget jeg mat alene for første gang. 
Men jeg var ikke noe flink og pappa og jeg levde på kokte middagspølser en hel sommer. 
Det var det eneste vi klarte å lage.
Mamma var flink til å lage grønnsaker, og en dag sa pappa:
“Jeg vet hva vi gjør, Anna. 
“Jeg sier til damen på slakteriet at jeg gjerne vil lage suppe, så får jeg henne til å plukke det vi trenger, så lager vi den slik mamma gjør.”
Han gikk på slakteriet og damen der laget et knytte med det som trengtes av kjøtt og grønnsaker for å lage suppe til to personer. 
Og den dagen laget pappa og jeg vår først suppe.
Vi var ikke helt enig om hvordan potetene skulle være kokt, så vi måtte en tur på sykehuset og spørre mamma hvordan det skulle være og sånn lærte jeg å lage mat.

Jeg heter Karl, og jeg er også tater.
Jeg er 75 år nå og bor i et stort, fint, rødt hus. 
Fra huset mitt kan jeg se et stort vann, landeveien og flotte jorder. 
Her er det fint å bo, men det jeg skal fortelle om er da jeg var liten og ikke hadde et fast bosted, men reiste rundt fra sted til sted.

Da jeg var liten bodde jeg i et veldig gammelt hus. 
Det var ikke så veldig fint, men det gjorde ikke så mye fordi vi bodde der bare noen uker, fra jul til februar.
Når snøen begynte å smelte og dagene ble lengre i februar kjente vi alltid at det begynte å krible i kroppen, og vi måtte ut og reise.
Noen ganger lå vi i telt, men vi lå ikke på campingplasser. 
Vi likte bedre å bo der det var skog.
Andre ganger gikk vi til en bondegård og spurte om de hadde plass til oss, og da kunne vi noen ganger få bo på låven. 
Det likte jeg godt for på låven var det så mye høy og da kunne vi lage oss gode, myke høysenger. 
Noen ganger fikk vi ligge i et lite uthus de hadde, og av og til fikk vi sove inne i huset til bonden. 
Om vinteren var det godt å få sove inne, og da rullet vi ut sengetøyet vårt og lå på rekke og rad på gulvet.
Jeg sier at vi reiste, men vi hadde ikke bil da jeg var liten. 
Det hadde vi ikke råd til å kjøpe. 
Så vi måtte bruke bena, og vi gikk på landeveien. 
Vi hadde med oss en håndvogn som vi dro etter oss.
Da jeg var ekstra liten var det bare trehjul på vogna, og da ble det ganske tungt å dra den, men senere fikk vi sykkelhjul, og da var pappa veldig stolt og sa:
 “Denne er fin, den er lettere å dra.”
Den var ganske stor og tung, og i den hadde vi klærne våre, sengeklær, kaffekjele, primus og det vi kalte kaffekiste. 
Kaffekista hadde lås og fine beslag og i den var alt det vi hadde av kopper og kar og det vi brukte til å spise med.
Det var mor som lagde mat, og da lagde hun på noe som het primus. 
Primus var et lite apparat som sto på bakken, nesten som en liten gassbrenner, men vi brukte parafin og ikke gass. 
Apparatet hadde en liten beholder som vi hadde parafin i, og på siden var det en liten pumpe. 
Den måtte vi bruke for å pumpe for å få lufttrykk til parafinen.
Det skumle var at noen ganger pumpet vi for mye luft og når en tente på primusen ble flammen så høy at den kunne stå en meter rett opp i været. 
Heldigvis gikk det fort ned igjen. 
Mor lagde havregrøt på primusen, havregrøt med sukker og kaffe til de voksne, og av og til en bitte liten kopp kaffe til meg!

Det var godt å komme inn for det hendte noen ganger at det var veldig kaldt å gå ute. 
Særlig var det kaldt om høsten når det regnte. 
Jeg hadde ikke regnfrakk så jeg ble våt, og fordi jeg ikke hadde så mye klær måtte jeg gå i de kalde våte klærne mine til vi kom inn et sted hvor jeg kunne tørke dem.

Da jeg var liten brukte jeg nikkers, også hadde jeg fargerikt halstørkle og skyggelue. 
Men da jeg ble eldre fikk jeg dress. 
Jeg husker jeg var kjempestolt! Jeg hadde tjent meg penger og gikk til skredderen og fikk sydd dress som passet akkurat til meg. 
Dressen kostet 30 kroner, men det var mye penger det for lenge siden.
Den dressen brukte jeg bare når jeg skulle være fin. 
Til hverdags gikk jeg i en slitt bukse eller nikkers, og det var veldig sjelden jeg fikk nye sko.

Foreldrene mine reiste rundt til forskjellige gårder og solgte varer. 
De var en slags handelsreisende, og jeg måtte tidlig hjelpe til.
Jeg hadde fire søsken som var eldre enn meg, men alle de hadde giftet seg og flyttet hjemmefra. 
Syv søsken var yngre enn meg, og de var så små at de kunne ikke hjelpe far å handle. 
Så da jeg var elleve eller tolv år måtte jeg hjelpe til med å selge varer.
Jeg gikk ikke så mye på skolen da jeg var liten, bare litt da vi bodde på Vestlandet. 
Jeg hadde egentlig lyst til å gå på skolen, og jeg var litt misunnelig på de andre barna som tok skolebussen hver morgen og fikk lære mange nye ting. 
Men jeg måtte hjelpe far med å lage forskjellige varer og selge dem.
Jeg tror jeg har bare gått ett år til sammen på skolen, for vi reiste så mye. 
Jeg gikk på skolen noen uker, eller dager, så reiste vi og kom til en ny skole. 
Jeg vet ikke helt hvor mange forskjellige skoler jeg har gått på, men det er veldig mange.
Det var litt dumt for når jeg hele tiden kom til nye skoler rakk jeg aldri å bli kjent med de andre barna, så jeg hadde ikke så mange venner på skolen. 
Noen ganger syntes jeg det var skummelt å begynne på en ny skole hvor jeg ikke kjente noen av de andre barna eller lærerne, og det hendte en del ganger at de ertet meg enten fordi jeg var tater, eller fordi jeg ikke snakket akkurat som dem.
Noen ganger sa de andre barna: 
“Du går ikke på skole, du. 
Du er bare ute på landeveien og selger ting sammen med moren og faren din.” 
Jeg ble veldig trist da, og noen ganger gråt jeg til og med.

Men det var mange artige ting som skjedde da vi var ute og reiste. 
Jeg husker en gang mor, far, søsknene mine og jeg var ute på et stort jorde. 
Vi hadde tatt en pause og satt og spiste maten vår. 
Jeg var bare åtte år gammel.
Plutselig kom en diger okse springende, og moren min, søsknene mine og jeg ble livredde, men far var ikke redd! Alle vi andre kløv opp på en stein, og far tok en stor kvist og jaget vekk oksen.
Da far hadde jaget den vekk sprang alle vi andre vekk fra jordet, men akkurat da snudde oksen og kom løpende etter far så også han måtte løpe vekk fra jordet! Men de fleste gangene klarte far å jage vekk oksen.

Både faren min og bestefaren min kunne mye om hester. 
De var veldig glad i dem, og bestefar hadde hest så lenge jeg kan huske.
Bestefar var nesten som en doktor for hvis det var en hest som ikke var bra kunne han hjelpe så den ble frisk igjen.
Det var mange forskjellige folk som kom til bestefar for å få hjelp til hesten sin. 
Faren min kunne også mye om hester.
En gang var det en mann som kom og spurte om far ville kjøpe en hest. 
Ja, han ville det, men denne hesten hadde så mye mygg på seg. 
Myggen var over hele kroppen og det gjorde til at hesten var veldig urolig og den så gammel og slitt ut.
Far sa at han ville ikke betale så mange penger for en hest som så gammel ut og ikke var helt bra, så han fikk den billig. 
Men vet du hva? Far var så flink med hesten at han klarte å gjøre den helt frisk igjen.

En dag kom mannen som hadde eid hesten tidligere, men da han så hesten kunne han ikke kjenne den igjen for den så ung, frisk og fin ut. 
Den var så fin at mannen nesten kjøpte hesten tilbake igjen.

Bestemoren min reiste hele livet sitt, og vet du hva hun gjorde? Hun røkte pipe! Hun røkte til og med pipe da hun lagde mat. 
“Karva blad” het det hun røkte og det var kjempesterkt og luktet mye. 
Det var mange som syntes det var litt rart at en gammel dame røkte pipe, men det brydde hun seg ikke noe om.
Hun kunne spå også. 
Noen ganger tok hun kaffekoppen, snudde den på hodet så det ble kaffegrut over hele koppen. 
Dette så hun lenge på også kunne hun spå. 
Jeg vet ikke om det var helt sant det hun sa, men det var mange som kom til henne og ville bli spådd.

Det ble alltid mye leven når vi kom til gårdene. 
Folkene der likte at vi kom for de visste at vi hadde med oss noe nytt fra byen. 
Vi pleide å legge kofferten på gulvet også måtte folkene stå på alle fire med hodet oppi kofferten for å se hva som var der. 
Det var artig mange ganger.
I kofferten hadde vi blonder, fine hvite blonder, og svarte og hvite trådsneller med lintråd. 
Lintråd var det beste, den var solid og sterk. 
Vi solgte også blikkformer som far hadde laget. 
De var i alle størrelser og fine til å oppbevare forskjellige matvarer i.

Far laget også spann, vaskebaljer og kake-former, særlig bløtkakeformer. 
Det aller beste var å selge visper, og det var fordi jeg hadde vært med å lage dem. 
Først så jeg bare på hvordan far gjorde det, men etter hvert ble jeg så flink at jeg kunne lage helt alene.

Vi pleide å gå til jernvarebutikken og kjøpe ståltråd i store bunter. 
Ståltråd var det beste, for den var solid så vispene kunne brukes til mye forskjellig mat og holdt lenge. 
Fire stålstrenger hadde jeg og etter et kvarter var de bøyd og formet så det ble fine visper.

Det var to forskjellige. 
En kalte vi fiskevisp, den var flat og en til å lage for eksempel eggedosis og den var rund. 
Noen ganger fikk vi 50 eller 60 øre for en visp, men andre ganger byttet vi de bort og fikk hermetikk, fiskeboller, poteter, flesk eller kaffe. 
Jeg husker jeg var ganske stolt første gangen jeg hadde laget en visp helt alene, solgte den og kom hjem til mor og far med en stor boks med kaffe!

Det hendte det var flaut å selge varer!  Da jeg ble 17 eller 18 år syntes jeg det var flaut å gå med handlevogna og selge på dørene.
Det så nok litt rart ut da vi kom, for vi var så mange. 
Vi var et helt følge, mor, far, meg og alle søsknene mine.
Jeg husker en gang vi reiste på Vestlandet, og jeg skulle ut på handletur alene. 
Jeg hadde akkurat fått meg ny hatt, og syntes jeg var så fin. 
Hatten hadde stor brem og skulle sitte litt skjevt på hodet. 
Jeg gikk rett og rank i ryggen og bar kofferten som den var lett som fjær.
Det var litt kaldt akkurat den dagen, så vinden pisket meg i ansiktet, og jeg var kald da jeg kom inn på kjøkkenet. 
 Jeg hadde vært der mange ganger før, så alle kjente meg, men nå var det lenge siden sist jeg var der. 
Denne dagen var mor og far ute og handlet også, og da jeg kom inn satt de sammen med folkene på gården og spiste. 
Det var jenter der også, mange jenter, og de så på meg da jeg kom inn.
Jeg hadde på meg gummistøvler, fordi det var så bløtt ute. 
Men gummistøvlene var gamle og blitt glatte av alt vannet. 
“Her er sønnen min, han Karl, dere kjenner vel han,” sa mor, og alle jentene kikket på meg.
Jeg sto med kofferten ved døra, og plutselig bare datt jeg på gulvet så trådsnellene for utover gulvet og alle lo, jentene, mor, far og de andre voksne. 
Jeg ble så flau og sprang ut av døra igjen det forteste jeg kunne, og det var lenge, lenge før jeg turte å gå tilbake til den gården.

Etter hvert lærte jeg meg å lage alt det som far kunne, men det jeg virkelig likte å gjøre da jeg ble stor var å reparere klokker. 
Jeg øvde meg helt fra jeg var liten ved å plukke fra hverandre klokkene og sette dem sammen igjen.
Det var ikke alltid jeg fikk det til alene, så noen ganger måtte far hjelpe meg når det lå skruer utover og jeg ikke klarte å finne ut hvor de skulle være. 
Far hadde en hel verktøykiste med klokkeverktøy, men da jeg ble stor fikk jeg den av han. 
Der var alt jeg trengte for å reparere klokker; tenger, bitte, bitte små skrujern og glass i forskjellige størrelser. 
Jeg kunne reparere alle klokkene enten det var små armbåndsur, vekkeklokker eller digre vegg-klokker. 
Alt kunne jeg ordne. 
Folk ble glad da de så meg: 
“Nå kommer han Karl, nå får vi reparert den ødelagte klokka vår,” sa dem.

De som bodde på gårdene var snille folk og de likte å handle varer, men det var mange andre som ikke likte tatere. 
Jeg tror det var fordi de ikke kjente oss, og fordi vi levde litt annerledes enn de gjorde. 
Vi bodde ikke bare et sted, og vi hadde ikke et fast arbeid, men reiste rundt, bodde i telt og handlet med folk på de stedene vi kom.

Jeg husker en gang jeg reiste med en båt langs kysten. 
Da jeg gikk i land stod det noen ungdommer der, og de kalte meg “styggpakk” og gjorde narr av meg. 
Jeg hørte dette så mange ganger at jeg ble sjenert og litt redd for folk og holdt meg alene. 
Jeg var så redd de skulle si noe stygt om meg.

Jeg var 24 år da jeg tok førerkort, det kosta bare 10 kroner, og da jeg var 25 år kjøpte jeg min første bil. 
Du kan tro jeg var stolt da! Det var ikke så mange som hadde bil så tidlig.
Bilen min var en 31 modell Buick, og var stor. 
For å starte den måtte vi bruke sveiv. 
Jeg var så glad og det første jeg gjorde var å fylle tanken full med bensin, og det var mye, 60 liter.

Det var 6 mil å kjøre hjem, men mannen som jeg kjøpte bilen av sa jeg måtte vente til dagen etter med å kjøre hjem.
“Du får ikke lov til å kjøre disse bratte bakkene i dag. 
Du får overnatte her,” sa han.

Jeg hadde med meg Harry som bare var 12 år og han synes det var stas å sitte i den fine Buicken, så før vi la oss om kvelden kjørte vi frem og tilbake på en stor plass. 
Neste morgen dro vi hjem, og det var seks mil å kjøre.
Mor og søstrene mine syntes bilen var fin, og ble glad for nå kunne vi kjøre og handle varer. 
Vi trengte ikke lenger dra den tunge handvogna etter oss.
Dagen etterpå skulle vi ut på den første handleturen i bil, men vi fikk ikke starte. 
Jeg prøvde igjen og igjen, men nei, bilen ville ikke. 
Da kom en nabo som jeg kjente og sa:
 “Er du sikker på at du har nok bensin på den?”
“Ja, er du gær’n. 
Jeg fylte 60 liter og den har bare kjørt 6 mil, bare se her så skal jeg måle og vise deg,” sa jeg.

Også tok jeg en pinne og målte bensinen, men vet du hva? Bilen var helt tom for bensin. 
Vi hadde brukt opp alt da vi kjørte frem og tilbake på den store plassen!
Buicken ble for dyr, så jeg byttet bil, men jeg husker ikke hva den het, men fin var den.
Jeg tok med moren min og søsteren min på en tur, og da kjørte vi i 30 og 40 kilometer i timen. 
Vi var alle stolte der vi kjørte, moren og søsteren min lo hele veien, og vi fløyta i nesten hver sving. 
Alle fløyta i svingene den gangen. 
Jeg tror det var for å hilse på dem en møtte og for å si:
“Hei, her kommer jeg.”
Men fløyta hadde en rar lyd. 
Den hørtes nesten ut som en gammel ku.

En gang hadde vi en langtur med bilen.
Bilen var stappfull med mor, far og søsknene mine. 
Alle var så glad og sang og lo.
Det var ikke så veldig gode bremser på denne bilen, og der vi skulle kjøre var det så fryktelig bratt. 
Vet du hva faren min gjorde? Han gikk ut og fant et stort tre som han bandt fast til støtfangeren bak på bilen, så tok han en tung stein og bandt fast i treet, også satte han seg oppå treet. 
Alle søsknene mine gikk ut av bilen, men moren min syntes hun måtte sitte ved siden av meg. 
Så kjørte vi i første gir i snilefart nedover, det var bare så vidt vi beveget oss.

Det var nok litt komisk å se far oppå treet, en svær flokk mennesker som vandret nedover bakkene og en bil som nesten ikke kjørte. 
Det var mange folk som stoppet opp og lo av oss den dagen, men det var artig!

Vi bodde ikke noe fast sted da jeg var liten, men reiste rundt til forskjellige steder i Norge. 
Vi hadde ikke bil, men reiste med hest og vogn.

Jeg husker en gang det var vinter og veldig kaldt ute, og vi skulle få overnatte hos en snill bonde. 
Mor og far kjente han godt for de hadde vært der mange ganger før. 
Før vi gikk inn fikk vi streng beskjed av mor og far om å oppføre oss pent.
Det sa de bestandig, for moren og faren min var ganske strenge. 
De lærte oss å være høflige, og vi måtte alltid neie og takke pent hvis vi fikk noe av noen. 
Vi måtte lære om hva som var rett og galt og hva som var mitt og ditt. 
Vi skulle ikke røre noe som andre eide, og hvis vi ikke gjorde som foreldrene våre sa, da visste vi at vi fikk smake riset.

Hos denne bonden var det syv gutter og tre jenter, og vi var ute hele dagen og lekte med dem, vi måtte ikke lage det sølete inne, og gjorde vi det måtte vi vaske golvet etter oss. 

Det var morsomt å leke med alle ungene der, men det var noe som var ekstra spennende. 
De hadde dokker, ordentlige dokker! Det hadde vi aldri sett. 
Vi hadde bare sett de dokkene mamma laget av skjerf og tørklær. 
Dokkene hos bonden var sydd av filler, men de hadde ordentlig hode med øyne, nese og munn. 
De hadde til og med et hus med en liten barnevogn. 
Vi var helt ville da vi fikk lov å leke med dem.
Dagen etter skulle vi dra, og plutselig ble fristelsen for stor og jeg tok ei lita dokke.
Jeg tror jeg var bare fire år, men jeg visste jo likevel at det var galt. 
Jeg gjemte dokka nede i høyet i pappas sluffe. 
Sluffe er det samme som vogn eller slede som vi satt i når det var kaldt, og i den hadde pappa lagt mye høy så vi ikke skulle fryse.

Denne dagen var det ekstra sprengkulde, og da vi hadde kjørt en tre-fire kilometer og jeg hadde sittet lenge stille måtte jeg ut å gå for å holde varmen. 
Jeg reiste meg opp og plutselig datt dokka ut. 
Pappa stoppet hesten og mamma så strengt på meg:
 “Karoline, hvor har du fått denne dokka fra?”
Jeg kunne ikke lyve for dem. 
Jeg hadde tatt dokka, jeg var fire år. 
Jeg visste det var galt.
“Tok du ho?” spurte mamma, og hun var veldig overrasket. 
Ja, jeg hadde jo gjort det. 
Da var det bare å kneppe ned buksa, og pappa ga meg ordentlig juling. 
Det var så vondt at jeg klarte ikke å sitte på baken på flere dager. 
Det er helt sant.

Etterpå måtte jeg gå tilbake til bondens hus og de som eide dokka. 
Jeg var så skamfull, og visste så godt at jeg hadde gjort noe galt.
“Jeg har tatt denne dokka,” sa jeg til bondekona. 
“Også har jeg fått mye juling,” sa jeg og nå gråt jeg også.
Bondekona så på meg med snille øyne:
“Denne dokka her, den skal du få av meg, Karoline. 
Jeg kan sy en ny dokke, det er ikke så dyrt.”
Så fikk jeg dokka, og den dokka var mer verd for meg enn om mamma og pappa hadde gitt meg alt i verden.

For jeg hadde aldri tatt i ei dokke, så denne hadde jeg til jeg ble voksen. 
Og siden den gang har jeg aldri i mitt liv tatt så mye som en fyrstikk fra noen!

Jeg var glad i å leke da jeg var liten, og det var mange forskjellige leker vi barna lekte.
Vi kastet ball, hoppet tau, paradis og hyppet på pinne. 
Ballspill likte jeg godt, men vi hadde ikke ball, så vi håpet alltid det kom noen som hadde en vi fikk leke med.
Når vi hyppet med pinne hadde vi to steiner. 
Oppå dem la vi pinnen, også var det om å gjøre å hyppe pinnen så langt som mulig ved å slå den med en annen pinne. 
Det var to lag som konkurrerte med hverandre, og den som hyppet lengst, vant.
Også kappet vi land. 
Det var spennende, for her brukte vi kniv! Det var om å gjøre å få kniven til å stå i bakken, og noen ganger i veggen hvis det var et sommerfjøs.
Andre ganger kastet vi med hestesko på pinner. 
Den som fikk flest hestesko på pinnen vant.

Nesten hver eneste dag spiste jeg brødskiver med pultost, og til middag var det grøt. 
Mamma kokte mye grøt av rugmel. 
“Nevagrøt” kalte vi det, og noen ganger hadde vi fleskekjøtt til grøten. 
Da fikk vi spise med hånda, dyppe den i grøten for “nevagrøt” det var sånn som du kunne ta med fingrene når du fikk den på tallerken.
Det jeg likte alle best var poteter, flesk og mjølkeduppe, men det var jo ikke alltid vi fikk det. 
Men det aller, aller beste var å steke flesk på glørne på bålet. 
Vi spikka pinner også stekte vi flesket på gloa, akkurat sånn som barna gjør med pølser på bålet i dag.

Vi hadde en sanktbernhardshund da jeg var liten. 
Han varsla når det kom folk, så han var vel en form for vakthund. 
Men aller mest så var hunden en kjæledegge. 
Jeg likte godt å ligge oppå den og kjenne den gode myke pelsen. 
Også var det denne hunden som lærte meg å gå. 
Jeg holdt meg i ragget, og han gikk så fint, tålmodig og forsiktig.
Hesten var også viktig for oss. 
Jeg syntes den var det fineste dyret, og den var viktig for det var jo den som trakk vogna når vi dro fra sted til sted.
Noen ganger dro vi på marked, og der var det livlig! Her var det folk fra mange forskjellige steder som solgte masse rare ting.
Pappa solgte klokker og han var flink til å reparere dem. 
Andre ganger solgte og byttet han hester, og mamma solgte klær til de andre hestefolkene. 
Noen ganger var jeg med pappa og temte hestene. 
“Å kjøre inn hestene” kalte vi det.
Det var som regel bønder som eide hestene, og vi pleide å temme hestene på et stort jorde. 
De måtte gå rundt og rundt og rundt til de ble veldig slitne, så kunne vi sette på dem seler og bissel. 
Hestene vi temte hadde aldri hatt på seler, eller bissel, så det var en ganske vanskelig jobb.

Alle likte mammaen min. 
Hun var snill og hjalp alle som trengte hjelp. 
Etter at hun hadde hjulpet folk ga de henne gjerne gaver. 
Mange ga mat, derfor var mamma alltid tykk!
Det var mange som trodde mamma kunne trolle for hun fikk kuene til å komme hjem, så de ikke gikk seg bort til mjølketid. 
Men det var egentlig ikke trylling. 
Vet du hva hun gjorde? Hun tok med seg flatbrød og la det på en stein, også tok hu salt på den andre siden. 
Det likte kuene godt, og de ville gjerne spise det hele tiden.

Da det var tid for melking strødde hun flatbrød og salt på veien der kuene skulle gå.
Hun gjorde dette i mange dager, og etter en stund visste kuene at på slutten av dagen lå det alltid noe godt på veien og da gikk de etter det, akkurat på riktig klokkeslett for melking.

Mamma brukte mange forskjellige urter. 
En av dem jeg husker godt var “kalmerot”. 
Noen kaller det også for “kalmusrot”.
Egentlig stammer denne planten fra Østen og kom til Norge i løpet av Middelalderen.
Den vokser vilt langs myrer og dammer på Østlandet og langs kysten i Sør-Norge.
Noen steder kan den bli så høy som en og en halv meter. 
Den har store, stive grønne blader og små blomster, men det var rota mamma brukte. 
Hun knuste og kokte den og sa at det var bra for alt som het sykdom, særlig hvis en hadde plager med magen og nyrene.

Hvis noen hadde eksem passet mamma på å ha merramjølk. 
Merramjølk kalles også hoppe-melk, og det er melk som kommer fra hesten. 
Den melken tok hun i hendene og smurte i ansiktet til dem som hadde eksem. 
Det hjalp nesten bestandig, men ikke alltid! Mamma brukte også sur rømme hvis noen hadde plager.
Jeg husker en dame som hadde så mye eksem. 
Hun hadde på seg et tørkle, men vi kunne like-vel se at eksemen gjorde halsen og ansiktet helt skurvete. 
Det var så ille at damen pleide ikke å gå ut, men i dag var det ingen som kun-ne handle for henne, så hun måtte gå ut selv.

Mamma brydde seg om alle folk, og da hun fikk se damen sa hun:
“Du hadde fæl eksem, du!
Skal jeg komme hjem til deg, så kan jeg hjelpe så du blir bra av eksemen?” 
Ja, det er klart damen ville det. 

Så mamma dro hjem til henne og hadde med seg sur rømme og kokt kalmerot. 
Dette tok hun på en flaske, og rista så det ble godt blandet. 
Etterpå smurte hun hele ansiktet til damen. 
Etter bare noen dager var all eksemen borte, og damen var blitt helt bra. 
Det var ikke så mye som et merke igjen i ansiktet hennes.

Vi hadde ikke penger for å gå til tannlegen, men det hendte jo likevel vi fikk tannverk, og da måtte noe gjøres. 
Mamma og pappa gjorde noe rart. 
Noen ganger tok de pipeolje og smurte på tanna.
Andre ganger, hvis vi hadde ekstra tannverk, så hadde de salmiakk på tanna. 
Så tok de en fyrstikk med en ulldott eller ulltråd på og stakk den nedi tanna og da sprakk den. 
Nerven til tanna ble brent, og det var fryktelig vondt, men tannverken ble borte.
Det som var dumt var at vi aldri kunne gå til tannlegen så vi kunne ikke reparere tennene våre. 
Vi måtte trekke dem, og derfor hadde vi ikke så fine tenner som barn har i dag som kan gå til tannlegen.

Vi var nesten aldri hos doktoren heller, vi. 
Det var mamma som var doktoren vår og hjalp oss når vi hadde vondt noe sted. 
Hvis vi hadde kikhoste, eller bronkitt, så brukte vi sauetalg. 
Mamma strikket et bakstykke og et framstykke av ull, også smurte hun sauetalg på begge stykkene og la et på brøstet og et på ryggen. 
Sauetalg er det samme som saueflesk. 
Det luktet ikke noe godt, og det klødde, men det hjalp godt og vi ble alltid friske. 
Etter at jeg ble voksen sluttet jeg med det, men nå har jeg hatt bronkitt mange ganger.

Jeg heter Vilhelm, og jeg bor sammen med kona mi. 
Noen ganger bor vi i en campingvogn, andre ganger i et vanlig hus. 
Campingvogna er veldig fin og i den har vi alt vi trenger. 
Her er det senger, sofa, TV, kjøleskap og oppvaskmaskin. 
Det som jeg liker aller best med å bo i en campingvogn er at da kan jeg reise akkurat når jeg vil.
Jeg trenger ikke å pakke noen ting, for alt jeg har er her.

Vi bodde lenge i en liten bygd sammen med mange andre tatere, men når det ble vår og varmere i været pakket vi tingene våre og dro ut på landeveien. 
Den gangen hadde vi ikke campingvogn. 
Men vi bodde på låven til en bonde, eller vi kunne ligge på gulvet i en kjeller.

Noen ganger hadde vi med oss telt, og da likte vi godt å bo i nærheten av en elv eller i skogkanten. 
Det som var ekstra fint med å bo nær en elv var at vi kunne hente vann til kaffekoking og matlaging, også kunne vi vaske tøy, oss selv eller bade i elva.

Faren min kjøpte, solgte og reparerte klokker, men han kunne lage mange andre ting også. 
Noen ganger kjøpte han store blikkplater. 
Disse platene var lette å arbeide med og av dem kunne han lage forskjellig kjøkkenutstyr som brød og kakeformer, øser, bøtter, feiebrett og trau. 
Han brukte en blikksaks for å klippe det stykket han trengte til å lage for eksempel en kakeform, så banket han det til med en treklubbe og til slutt brukte han en loddebolt for å sveise det sammen.
En loddebolt holdes i et trehåndtak, så er det en lang jernstang og ytterst på jernstangen er det et kobberstykke. 
Dette kobberstykket må varmes opp, nå gjøres det elektrisk, men vi varmet det enten over primusen eller la det på bålet. 
Så tok vi loddebolten og satte det varme kobberstykket mot blikkplatene. 
Oppå platene la vi noe vi kalte loddetinn som var et slags lim som smeltet når vi varmet det, og vips kunne vi smelte, eller lime sammen to blikkplater. 
Blikk er et materiale som er lett å holde rent. 
Derfor var det fint å lage, eller oppbevare mat i det.
Noen ganger laget han visper, og det lærte han meg også.
Da jeg var syv år gammel sa pappa:
“Nå Vilhelm. 
Nå er det på tide at du også begynner å lage visper så du kan være med å selge og tjene penger.”
Det var litt skummelt. 
Jeg var livredd for og ikke klare det, og det er ikke så lett å lage visper. 
En må bruke ståltråd og den er ganske hard og vanskelig å bøye. 
Jeg var jo ikke så veldig sterk da jeg var syv år.

Pappa måtte hjelpe meg litt, og jeg husker godt de to første vispene jeg laget og solgte. 
Det var noen gamle folk som kjøpte dem av meg. 
De syntes sikkert at vispene var veldig rare, men jeg tror de kjøpte fordi de ville være snille mot meg. 
Men gjett hvem som var stolt da jeg kom hjem med pengene jeg hadde fått for vispene.
Av og til gikk vi til bondegårdene og spurte om å få hestetagl. 
Hestetagl er hårene på halen til hesten, og av den kunne vi lage forskjellig ting. 
Jeg lærte meg å lage fine feiekoster og malerkoster.
Det var også mulig å bruke tagl fra kyr og noen kunne lage av hår fra hesten. 
De er veldig stive så de passet godt til å lage både tau og sil til å sile fløten fra melken. 
Verken jeg eller faren min kunne lage det så vi solgte tagl og fikk penger isteden.

Jeg husker så mange gode lukter. 
Pappa hadde hest, og jeg likte å sitte på når han var ute og kjørte.
En gang var vi ute på langtur bare pappa og jeg. 
Mamma og alle brødrene mine var hjemme, og jeg likte godt å få være litt alene sammen med pappa. 
Vi dro til et sted langt av gårde, og vi måtte reise hele natten.Jeg ble så sliten så jeg fikk ligge på hesteryggen.
Jeg tok et godt tak i manen på hesten, og da vet du at jeg kom veldig nærme hesteryggen. 
Hesten hadde gått langt, den begynte å bli sliten og den svettet. 
Det var så det dampet av den. 
Og når hesten damper blir det en helt spesiell lukt, og det var så godt. 
Jeg bare lå der og hadde det godt, og hver gang jeg kjenner den lukta nå så tenker jeg på den gangen jeg var en liten gutt på tur sammen med pappaen min.

Først kom det litt lukt av parafin med en gang en tente på den, men så hadde mamma kaffe på kjelen, og da var det nesten så det kilte i nesa, så godt var det.
En annen lukt som jeg liker godt er lukten av appelsin. 
Vi hadde ikke så mange penger da jeg var liten, og vi fikk ikke så mye godterier, men når det var jul og vi fikk appelsin, var det nesten som en stor fest! Jeg synes ikke appelsinene lukter slik som de gjorde da jeg var liten, men like før jul da kommer det noen som er ekstra søte, og de lukter sånn som de gjorde før.

Vi kunne ikke kjøpe potetgull i butikken for det var ingen som solgte det da jeg var liten. 

Men vi lagde det selv, og da mamma skar poteter i skiver og la dem på ovnen hadde vi hjemmelaget potetgull, og det var like godt som det vi kjøper i butikken i dag.

Alle vi som er tatere og som reiste rundt i Norge var glad i musikk. 
Det var alltid noen som spilte trekkspill eller fele, og alle kunne mange sanger. 
Jeg likte godt å ligge om kvelden å høre på når de voksne sang og spilte sangene sine. 
Det var lange sanger, mange, mange vers og det var veldig ofte om noen som var kjærester, eller ville bli kjærest med noen. 
Det var spennende!
Noen viser var veldig morsomme og da lo de voksne høyt og lenge, men plutselig kunne de gråte og gråte fordi en annen vise var så fryktelig trist.
Jeg kan også gråte nå hvis jeg hører en vise som er trist, eller en melodi som er veldig sørgmodig. 
Men selv om det er trist liker jeg det. 
Det er noen ganger godt å gråte når en hører en trist sang. 
Det er nesten så jeg blir gladere etterpå!
Det hendte bestemor sang til meg når jeg skulle sove. 
Den sangen jeg likte best hadde ingen ord, bestemor bare trallet, også satt hun og trampet forsiktig med foten. 
Det var en god lyd. 
Jeg likte å sovne til den.

Av og til spilte pappa og brødrene hans trekkspill. 
En dag kom pappa hjem fra byen med et grønt trekkspill til broren min. 
Broren min var 6 år eldre en meg, og mamma og pappa mente han hadde hender som passet godt til å spille trekkspill. 
Han hadde lange fingrer slik at han lett kunne nå alle knappene og tangentene.

Jeg var bare 7 år da broren min fikk trekkspill, og jeg var så misunnelig på han!
Så hver gang mamma, pappa og broren min dro ut lånte jeg trekkspillet og prøvde å lære meg å spille.
En dag kom de hjem uten at jeg hørte det. 
De sto utenfor og lyttet mens jeg spilte og så skjønte de at jeg kunne lære det bedre enn broren min, selv om jeg ikke hadde så lange fingrer som han!
Det var ingen som kunne lære meg å spille, og det var ikke noen musikkskole jeg kunne gå på. 
Og vi hadde ikke penger så jeg kunne få undervisning av noen andre, men jeg hørte på når pappa og onklene mine spilte
Men den egentlige læremesteren min var grammofonen, platespilleren. 
Jeg satte på plater og hørte og hørte og hørte om igjen og om igjen. 
Til slutt kunne jeg spille melodiene, og den aller første jeg kunne hette: “Høgt oppe på berget der har jeg en venn.”
Da jeg ble litt eldre spilte jeg bestandig da vi var samlet. 
“Vilhelm,” sa dem. 
“Kan du ikke ta frem trekkspillet og spille for oss.” Jeg likte det godt, og jeg ble ganske god. 
Og da jeg spilte kom det alltid mange andre som ikke var tatere, så satt vi rundt bålet. 
Jeg spilte og de andre danset. 

Så trekkspillet er min gode venn. 
Jeg tar det stadig frem og spiller på det både glade og sørgelige melodier.







Jeg kommer fra en familie som likte å reise. 

Alle i familien min likte det, både moren, faren og besteforeldrene mine. 

De reiste ikke om vinteren, da bodde de fast et sted og arbeidet.
Den ene bestefaren min arbeidet med hester også solgte han dem etterpå. 


Den andre bestefaren min arbeidet med klokker. 

Han kunne reparere alle klokker, små og store og få dem til å gå hvis de hadde stoppet.
Faren min kunne også reparere klokker, men han var flinkest til å legge takrenner på husene til folk.

Da jeg var liten ville jeg også jobbe med klokker, så en dag da pappa hadde lagt seg for å hvile middag bestemte jeg meg for å hjelpe han litt. 


Jeg listet meg forsiktig inn og satte lupen foran øyet, den gjorde til at det jeg så på ble større, og det var fint for inne i klokkene er skruene fryktelig små.
Jeg skrudde på flere skruer og tenkte at nå blir nok pappa glad.

Men da han våknet og så hva jeg hadde gjort var det ikke glad han ble! 
Jeg hadde ødelagt alt han hadde gjort så han måtte gjøre alt en gang til.
“Det er nok ikke urmaker jeg skal bli,” tenkte jeg da!


Mamma og pappa ønsket seg så veldig et barn, men de hadde vært gift lenge før jeg ble født. 
Men endelig en dag ble mamma gravid og magen hennes ble veldig stor.
Pappa var litt redd hvis noen var syk og han passet godt på mamma da hun var gravid.
En dag mens mamma var gravid satt hun og strikket klær til babyen, til meg, altså.
Plutselig bøyde hun seg fremover og sa:
“Å, jeg har mageknip,” og pappa trodde fødselen var begynt og han sprang opp for å ringe til jordmora. 
Men på gulvet lå det et garnnøste og pappa satte foten i det og dro det med seg langt bortover veien.
Vi hadde ikke telefon den gangen, så pappa måtte gå til naboen for å ringe.
Jordmora kom og undersøkte mamma, men nei, det var ikke tegn til noen fødsel.
Så måtte jordmora dra igjen, men pappa var så redd at hver gang mamma sa hun hadde vondt et sted trodde han fødselen begynte også ringte han. 
Jeg tror han ringte 15 ganger, men jord-mora kom ikke hver gang!
Selv om pappa var så engstelig var vi ute og reiste hele tiden mens mamma var gravid.
Det året mamma var gravid med meg var vi også ute og reiste.
Akkurat denne spesielle dagen hadde mamma og pappa gått ekstra langt og lett etter et sted de kunne overnatte. 
Mamma var så trett for magen var tung, og hun visste at snart skulle det komme en liten baby.
Endelig kom de fram til et hus det bodde en de kjente. 
Den kvelden var det mange som hadde kommet til denne mannen og ville bo hos han, men vi fikk lov å overnatte siden mamma skulle ha barn. 
Fødselen begynte nesten med en gang vi kom inn, og denne gangen var det fint at pappa ringte jordmora som kom med en gang. 
Så ble jeg født og alle var kjempeglade.

Fordi det var så fullt av folk i huset vi hadde fått overnatte måtte vi dra allerede kvelden etterpå, da jeg var bare 24 timer. 
Så jeg begynte å reise på landeveien da jeg var veldig liten.

Da mamma og pappa var unge hadde de hest når de reiste rundt, men nå var det kommet en ny lov i landet som sa at det ikke var lov å reise langs landeveien med hest. 
Vi hadde ikke råd til bil, så da var det bare en ting å gjøre, det var å gå. 
Det var nok tungt mange ganger for vi måtte bære med oss alt vi trengte av mat og klær.
Jeg ble pakket godt inn, “reivet” kalte de det. 
Det var vanlig at en gjorde det med småbarn den gang jeg var liten. 
Da tok mamma et langt skjerf og surra rundt hele kroppen min slik at jeg ikke kunne røre på meg. 
Jeg husker ikke hvordan det kjentes, men nå synes jeg det høres litt trangt ut.
Da jeg var liten måtte mamma eller pappa bære meg for jeg kunne jo ikke gå, men jeg husker en gang da jeg var litt eldre. 
Det var så kaldt den dagen, og jeg frøs over hele meg. 
Men så tok pappa ut alt han hadde i sekken sin, pakket meg inn i et ekstra ullteppe og satte meg oppi der. 
Det var varmt og fint, også kom jeg høyt opp og hadde god utsikt.
Det hendte noen ganger at vi var ute og reiste om vinteren også, og da hadde vi med oss en spark. 
Spark var fint for da slapp mamma og pappa og bære så mye, og noen ganger bandt dem meg fast oppå alle tingene sine og der lå jeg mens dem sparka bortover veien.
Da vi reiste om vinteren var det ofte veldig kaldt så det aller beste var å komme inn. 
På den tiden var det mange på gårdene som hadde vedovn med stekeovn i. 
Så da vi kom inn i hus fikk jeg ta av meg støvlene å legge bena inni stekeovnen. 
Det var deilig, det.

Vi reiste hele tiden mens jeg gikk på folkeskolen, så jeg har gått på så mange skoler at jeg ikke husker alle sammen, men jeg tror det var 5 eller 6 forskjellige i første klasse. 
Det var ikke noe morsomt å begynne på nye skoler hele tiden. 
Det tok alltid litt tid å bli kjent med de andre barna, og når vi var blitt kjent reiste vi til et nytt sted.

Reisingen fra sted til sted gjorde til at jeg ikke hadde så mange venner da jeg gjekk på folkekolen. 
En annen ting var at når vi kom til nye steder i landet snakket jeg annerledes enn barna som bodde fast på stedet, og da hendte det at de ertet meg fordi de syntes jeg snakket rart. 
Men barna ertet meg ikke bare fordi jeg snakket annerledes, de ertet meg også fordi jeg var tater. 
De sa nesten aldri bare navnet mitt, men “Marie Tater”, eller “Tater-Marie”. 
Jeg likte ikke det, og ble lei meg.
Jeg hadde ikke søsken, men mange søskenbarn og dem lekte jeg med. 
Men hvis vi reiste uten søskenbarna mine var jeg mest alene.
Noen ganger tok mamma seg jobb som budeie på en gård mens pappa la takrenner på husene. 
Jeg likte godt å bo på gård for jeg var så glad i dyra, og det var fint å være i bingen sammen med dem. 
Mange ganger lekte jeg “kakken”, eller “sisten” med kalven. 
Jeg dytta til kalven og sa: “kakken”, så sprang jeg og den kom etter meg og dyttet igjen og sånn holdt vi på.
Jeg likte å være sammen med hesten også. 
Pappa hadde lært meg å sko den, og jeg fikk være med å gi hesten høy. 
En gang mistet jeg votten og jeg trodde det var hesten som hadde tatt den så jeg åpnet gapet på den, men der var ingen vott. 
Til slutt fant jeg den langt nede i høyet.

Men det var en ting jeg fikk være med på sammen med de andre barna, og det var ball-lek. 
Vi hadde en lek vi kalte stikkball, og da var det to lag.
Et lag sto bak en strek i den ene enden av en stor plass, og et lag sto ute på plassen. 
Den som sto bak streken skulle slå ballen med et balltre også skulle en løpe til den andre siden av plassen. 
Mens en løp kunne det laget som var ute på plassen kaste ballen å prøve å treffe den som løp, og hvis en traff måtte lagene bytte plass.
Jeg var så god til å kaste ball, jeg kasta så det svei:
“Ikke kast så hardt da, “Tater-Marie”, for det gjør så vondt,” sa dem.

Vi bodde i telt om sommeren. 
Teltet var hvitt og hadde en stor stang i midten, og det var ikke bunn i det. 
Det første vi gjorde var å finne mye granbar eller halm fra en bondegård og laget en sofa, og når det ble kveld tok vi granbaret utover og brukte det til senger.
Når det regnet sa pappa alltid:
“Du må ikke komme inntil teltduken for da blir alt sengetøyet vått.”
Det var veldig vanskelig å huske på. 
Jeg kom mange ganger løpende inn i teltet og rett bort på teltduken. 
Da måtte pappa enten ta primusen å sette den på det våte stedet så det tørket, eller vi kunne slå med granbar på yttersiden så tørket teltduken.
Det var stor stas da vi fikk plast som vi kunne legge over teltet, da var det tørt og godt hele tiden. 
Men vi måtte passe godt på plasten for hvis det var mye vind kunne den plutselig blåse av og vi måtte løpe og lete etter den.

Det var særlig når vi var i tlt at han var redd. 
Jeg husker vi hadde lagt oss oppå granbaret og ned i sengetøyet vårt.
Så plutselig begynte det å tordne, veldig høyt. 
Da tok pappa alle sengeklærne over hodet og satt der helt stille. 
Han kunne bare rope ut av og til:
“Hvordan ser det ut ute nå? Blir det bedre?”
Mamma var ikke så redd, men hun hadde hørt at lynet kunne slå ned i det som var blankt så hun tok av alle smykkene og gjemte dem langt vekk.

Mamma var veldig nøye på at vi vasket oss godt da vi var ute og reiste. 
Vi hadde ikke dusj, men om sommeren vasket vi oss i elver og vann, og var det ikke rennende vann i nærheten laget mamma fat. 
Hun tok steiner å la i en ring, oppå der la hun noe slags plast så hadde vi fat vi kunne vaske oss i.
Mamma var redd vi skulle få lus for det var mange som fikk det den gangen. 
Hvis jeg eller pappa klødde oss i hodet kom hun med en gang med en stor og fin kam og gredde oss. 
Hvis hun trodde det var lus der tok hun parafin og tømte rett i hodet på oss og masserte det rundt. 
Parafinen drepte lusene, og etterpå måtte vi vaske håret godt så vi ikke gikk rundt og luktet parafin.
En gang var det en gutt som kom inn til bestemor fordi han hadde fått en stor kvise i nakken. 
Det gjorde så vondt at han klarte nesten ikke å røre på hodet, men bestemor sa: “Denne kvisen skal jeg få bort på en to tre.”
Så laget hun i stand en deig med sirup og hvetemel å la den oppå kvisa. 
Til slutt tok hun et tørkle og surret så det ble helt tett. 
“Dette må du ha på deg i tre dager så er det bra,” sa hun til gutten. 
Og det var helt sant, etter tre dager var kvisa trukket inn i deigen og borte vekk fra guttens nakke.
 Mamma og mange andre har fortellinger også, men det kan jeg fortelle deg om en annen gang!

